{'id_' : 'le|go|me|m08|d29_swh_KE_oak|lemeMA|Gospel|title', 'text' : ''}
{'id_' : 'le|go|me|m08|d29_swh_KE_oak|lemeMA|Gospel|version', 'text' : ''}
{'id_' : 'le|go|me|m08|d29_swh_KE_oak|lemeMA|Gospel|book', 'text' : 'Mtakatifu Mathayo'}
{'id_' : 'le|go|me|m08|d29_swh_KE_oak|lemeMA|Gospel|chapverse', 'text' : '(14:1-13)'}
{'id_' : 'le|go|me|m08|d29_swh_KE_oak|lemeMA|Gospel|text', 'text' : 'Wakati huo, mtawala Herode alisikia sifa za Yesu. Basi, akawaambia watumishi wake, "Mtu huyu ni Yohane Mbatizaji, amefufuka kutoka wafu; ndiyo maana nguvu za miujiza zinafanya kazi ndani yake." Herode ndiye aliyekuwa amemtia Yohane nguvuni, akamfunga minyororo na kumtia gerezani kwa sababu ya Herodia, mke wa Filipo, ndugu yake. Kisa ni kwamba Yohane alikuwa amemwambia Herode, "Si halali kwako kuishi na huyo mwanamke!" Herode alitaka kumuua Yohane, lakini aliogopa watu kwa sababu kwao Yohane alikuwa nabii. Katika sherehe za sikukuu ya kuzaliwa kwake Herode, binti ya Herodia alicheza mbele ya wageni. Herode alifurahiwa, hata akaahidi kwa kiapo kumpa huyo msichana chochote atakachoomba. Naye, huku akichochewa na mama yake, akaomba, "Nipe papa hapa katika sinia kichwa cha Yohane Mbatizaji." Mfalme alihuzunika, lakini kwa sababu ya kile kiapo chake na kwa sababu ya wale wageni karamuni, akaamuru apewe. Basi, Herode akatuma mtu gerezani amkate kichwa Yohane. Kichwa chake kikaletwa katika sinia, wakampa yule msichana, naye akampelekea mama yake. Wanafunzi wa Yohane wakaja, wakauchukua mwili wake, wakauzika. Kisha wakaenda kumpasha habari Yesu. Yesu alipopata habari hiyo, aliondoka mahali pale kwa mashua, akaenda mahali pa faragha peke yake. Lakini watu walipata habari, wakamfuata kwa miguu toka mijini.'}
{'id_' : 'le|go|me|m08|d29_swh_KE_oak|lemeLI|Gospel|title', 'text' : ''}
{'id_' : 'le|go|me|m08|d29_swh_KE_oak|lemeLI|Gospel|version', 'text' : ''}
{'id_' : 'le|go|me|m08|d29_swh_KE_oak|lemeLI|Gospel|book', 'text' : 'Mtakatifu Marko'}
{'id_' : 'le|go|me|m08|d29_swh_KE_oak|lemeLI|Gospel|chapverse', 'text' : '(6:14-29)'}
{'id_' : 'le|go|me|m08|d29_swh_KE_oak|lemeLI|Gospel|text', 'text' : 'Wakati huo mfalme Herode alisikia juu ya hayo yote, maana sifa za Yesu zilienea kila mahali. Baadhi ya watu walikuwa wakisema, "Yohane Mbatizaji amefufuka kutoka wafu, ndiyo maana nguvu hizi zinafanya kazi ndani yake." Wengine walisema, "Mtu huyu ni Elia." Wengine walisema, "Huyu ni nabii kama mmojawapo wa manabii wa kale." Lakini Herode alipopata habari hizi alisema, "Huyu ni Yohane! Nilimkata kichwa, lakini amefufuka." Hapo awali Herode mwenyewe alikuwa ameamuru Yohane atiwe nguvuni, akamfunga gerezani. Herode alifanya hivyo kwa sababu ya Herodia ambaye Herode alimwoa ingawaje alikuwa mke wa Filipo, ndugu yake. Yohane alikuwa amemwambia Herode, "Si halali kwako kumchukua mke wa ndugu yako." Basi, Herodia alimchukia sana Yohane, akataka kumuua, asiweze. Herode alimwogopa Yohane kwa maana alijua kwamba yeye ni mtu mwema na mtakatifu, na hivyo akamlinda. Herode alipenda kumsikiliza Yohane, ingawaje baada ya kumsikiliza, alifadhaika sana. Ndipo ikapatikana nafasi, wakati wa sikukuu ya kuzaliwa kwake Herode. Herode aliwafanyia karamu wazee wa baraza lake, majemadari na viongozi wa Galilaya. Basi, binti yake Herodia aliingia, akacheza, akawafurahisha sana Herode na wageni wake. Mfalme akamwambia huyo msichana, "Niombe chochote utakacho, nami nitakupa." Tena akamwapia, "Chochote utakachoniomba, nitakupa; hata ikwa ni nusu ya ufalme wangu." Hapo huyo msichana akatoka, akamwuliza mama yake, "Niombe nini?" Naye akamjibu, "Kichwa cha Yohane Mbatizaji." Msichana akamrudia mfalme mbio akamwomba, "Nataka unipe sasa hivi katika sinia kichwa cha Yohane Mbatizaji." Mfalme akahuzunika sana, lakini kwa sababu ya kiapo chake, na kwa ajili ya wale wageni wake karamuni, hakutaka kumkatalia. Basi, mfalme akamwamuru askari kukileta kichwa cha Yohane. Askari akaenda, akamkata kichwa Yohane mle gerezani, akakileta katika sinia, akampa msichana naye msichana akampa mama yake. Wanafunzi wa Yohane walipopata habari, walikwenda wakauchukua mwili wake, wakauzika kaburini.'}
